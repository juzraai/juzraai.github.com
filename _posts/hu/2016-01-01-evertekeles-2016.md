---
title: "Évértékelés 2016"
tags: projekt terv tool zene
excerpt: Tavaly is csináltam ilyen posztot és mivel nem nagyon írtam még bejegyzést erre az új oldalra, kéne valami kontent, szóval most is írok egy évértékelést. :)
---

Tavaly is csináltam [ilyen posztot](http://juzraai.blogspot.hu/2016/01/incyear-again.html) és mivel nem nagyon írtam még bejegyzést erre az új oldalra, kéne valami kontent, szóval most is írok egy évértékelést. :)



## Projektek

Na igen, **új honlap.** Ezt nagyjából kipipálhatom a 2016-os tervek között, noha végül nem sablonból dolgoztam, hanem sajátot tákoltam. A logót sem vittem túlzásba, de sikerült kialakítanom egy egységes profilt és kicsit a vektorgrafikával is ismerkedtem ennek kapcsán, amit munkám során is kamatoztatni tudok nagy ritkán.

A [sufniprojekt](https://juzraai.github.io/projects/) teljesítményemmel azonban nem vagyok kibékülve. A [JAuthorTagger](https://github.com/juzraai/author-tagger)-hez nem nyúltam, az év közbeni projektjeim pedig befagytak. Róluk [augusztusban írtam](http://juzraai.blogspot.hu/2016/08/blog-update-1608.html), a [ProxyManager](https://github.com/juzraai/proxy-manager) működik, de nincs korrektül befejezve (javadoc, egységtesztek), a [Toolbox](https://github.com/juzraai/toolbox)-ra meg fél éve rá se néztem.



## Technológiák

Ahogy [nyáron is írtam](http://juzraai.blogspot.hu/2016/08/blog-update-1608.html), az idei év nagy újítása számomra, hogy áttértem [IntelliJ IDEA](https://www.jetbrains.com/idea/)-ra, amit nagyon megszerettem. Emellett az utóbbi hetekben kacsintgatok a fejlesztő környezetért felelős *JetBrains* cég egy másik projektje, a [Kotlin nyelv](https://kotlinlang.org/) felé. Vannak benne nagyon jó és érdekes dolgok, a data class-tól kezdve a null kezelésen át az extension function-ig. A legjobb benne, hogy (szinte) teljesen Java kompatibilis, és egy Maven build plugin beállításon kívül nem kell telepítgetni semmit hozzá.

Másik IT hír, hogy munkám során elkezdtem megismerkedni az [Amazon Web Services](https://aws.amazon.com/)-zel, és minden hétre jut valami felfedezés, amitől csak ámulok s bámulok, hogy mi mindenre képes. Az csak a legalapabb dolog, hogy virtuális gépeket és többféle tárhelyet tud biztosítani, emellett Git repó, és continuous integration-höz szükséges eszközök, API builder, külön adatbázisszerverek, MI cuccok is vannak a palettán és csak a töredékét soroltam fel - érdemes megvizslatni alaposan.

2016-ban még to-do lista szolgáltatást is kerestem. Többet kipróbáltam, de végül a [Todoist](https://todoist.com/) mellett tettem le a voksomat. Könnyen kezelhető, és az ingyenes funkciók itt fedik legjobban az igényeimet. Csupán gépeléssel beállítható minden tulajdonság egy adott feladathoz, felismeri a szövegben pl. a dátumokat. Tudom ajánlani mindenkinek, segít átlátni a káoszon és levenni a terhet a memóriáról. :)

És majdnem kifelejtettem: tavaly még az 5.5 éves laptopomat is felturbóztam, plusz RAM-mal, SSD-vel - újjászületett, és még mindig teszi a dolgát. :)


## Zene

Természetesen 2016-ban is művelődtem zeneileg. Egyfelől vettem a bátorságot és belehallgattam *Buckethead* munkásságába. Találtam 1-2 tök jó számot is, pl. a [Siege Engine](https://www.youtube.com/watch?v=NmQDaRpzSD4)-t.

Emellett - más műfaj - ráleltem néhány *Dr. Dre* nótára, amiket napokig hallgattam, és ezek (konkrétan az [I need a doctor](https://www.youtube.com/watch?v=VA770wpLX-Q)) kapcsán ráleltem *Skylar Grey*-re is, akinek vannak nagyon kellemes dalai.

Az év felfedezettje számomra viszont a **Testament** zenekar. Alkotásaiknak csak egy része tetszik, de azok kifejezetten jók, pl. az [Electric Crown](https://www.youtube.com/watch?v=txwq0uBtAj4) vagy a [Pale King](https://www.youtube.com/watch?v=wkHT86Ei7DY). Tudnak jó riffeket tákolni, ha akarnak, a szólóik pedig brutál jók, pláne a [Return To Serenity](https://www.youtube.com/watch?v=bry_6P_1co4)-ben.



## Tervek

Már rég leszoktam a fogadalmakról, de néhány célt azért megpróbálok kitűzni a 2017-es évre.

Már évek óta halogatom a tonnányi fájlom újrarendszerezését és egy korrektebb backupolás kiépítését, ezt jó lenne végre idén megcsinálni. A legutóbbi tervemben egy *Synology NAS*-t néztem ki otthoni megoldásnak, de az utóbbi napokban filózom már az *AWS*-en is, mint off-site backup. Aztán lehet hogy NAS és felhő is lesz, még nem tudom. :)

Másik célom még, hogy a [Liquibase](http://www.liquibase.org/)-t a gyakorlatban is megismerjem és alkalmazzam, munkám során is. Jó lenne ezzel (és más toolokkal is) emelni a fejlesztési színvonalamat. :)

*\#letsdothis*

<div style="text-align: center;">
	<img src="http://68.media.tumblr.com/3e4ac3ff0203ee0fce08e74686c6c76f/tumblr_oj28jljk7Q1qc4uvwo1_500.gif" alt="START LEVEL 2017" />
</div>
